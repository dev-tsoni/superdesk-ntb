<div><h1>Krisen allt djupare – Mellberg sämst någonsin</h1><p class="vignette">Fotboll</p><p class="source">TT</p><p>Bottenmötet mellan HIF och Mjällby skulle bli ex-Helsingborgarnas match.</p><p>Mamudu Moro gjorde matchens enda mål och förvärrade en redan jobbig situation för klubben han lämnade i vintras.</p><blockquote>Det kändes bra att göra mål på min tidigare hemmaplan, säger Moro.</blockquote><p>Efter fyra matcher av årets allsvenska hade Helsingborgs IF inte gjort ett enda mål, och inför bottenmötet med nykomlingen Mjällby låg hemmalaget sist i tabellen på en ynka poäng.</p><p>Faktum är att siffror från <a href="https://stattenakurvan.se/">Stattenakurvan.se</a> visar att Olof Mellberg sedan han i höstas tog över HIF har ett poängsnitt om 0,83 – sämst någonsin i klubbens 113 år långa historia.</p><p>Mjällby å sin sida kom till spel efter en rejäl skalp i form av tre poäng mot topptippade Hammarby. På deras bänk satt två tränare med HIF-förflutet; Marcus Lantz och Christian Järdler.</p><p>Men det var en annan tidigare HIF-spelare som skulle stjäla showen.</p><h2>Firade inte målet</h2><p>Andra halvlek var inte ens en minut gammal när Mjällby tog ledningen.</p><p>Mamudo Moro lämnade efter fjolårssäsongen just Helsingborgs IF för att skriva på för Mjällby, och det var hans fot som från nära håll stötte in 1-0.</p><blockquote>Jag försökte ta det som vilken match som helst, säger Moro som valde att inte fira sitt mål.</blockquote><blockquote>Jag kan inte göra det på min gamla hemmaplan.</blockquote><h2>Mellberg besviken</h2><p>Både Alex Timossi Andersson och Max Svensson hade fina kvitteringsförsök men Mjällbys målvakt Marko Johansson storspelade och Moros mål blev matchens enda.</p><p>HIF ligger därmed fortsatt sist i tabellen och har efter fem matcher fortfarande inte gjort mål.</p><blockquote>Vi får inte igång vårt anfallsspel i dag heller. Just nu är det bara en stor besvikelse, säger Olof Mellberg.</blockquote><blockquote>Det har varit bättre och bättre insatser och jämna matcher. Vi hade hoppats växla upp ytterligare, men nu växlade vi ner.</blockquote><h2>"Jag lider med dem"</h2><p>Efter Mjällby väntar nu ett tufft schema för tabelljumbon som de kommande omgångarna ställs mot Djurgården, AIK och IFK Göteborg.</p><blockquote>Jag kom hit som Mjällbys tränare och för att ta tre poäng, men jag har tillbringat nio år i Helsingborg och av hela mitt hjärta så hoppas jag att de vänder detta. Och det tror jag också, säger Mjällbytränaren Marcus Lantz</blockquote><blockquote>Jag lider med dem. De har ett bra lag. Krigar de på så kommer det att vända.</blockquote><p>I och med förlusten ligger Olof Mellbergs poängsnitt på 0,77. Tividar Szenpeterys 0,88 är näst sämst i HIF:s historia. Ungraren fick bara träna HIF i 17 matcher. Olof Mellberg gjorde på torsdagen sin 13:e.</p><p class="byline">Martin Hardenberger</p> <figure><img src="https://thumbnail.tt.se/media/text/200702-allsvhelsingborguv-1259445/a001_NormalThumbnail.jpg" alt="Helsingborgs Armin Gigovic deppar efter ännu en förlust."/><p class="byline">Anders Bjurö/TT</p><figcaption>Helsingborgs Armin Gigovic deppar efter ännu en förlust.</figcaption></figure> </div>